\chapter*{Sammendrag}

Nye sårbarheter og angrepsvektor blir funnet hver dag. Cyberangrep kan kritisk skade og påvirke bedrifter som blir angrepet. Mange av disse truslene fokuserer på å penetrere nettverket til bedriften for å stjele verdifull informasjon, holde data som gissel eller permanent ødelegge bedriftsnettverket. Kostnaden av et cyberangrep kan være høy, og er ikke bare målt i tapt data eller utstyr, men også bedriftens omdømme og kunder. Dette er grunnen til at det er viktig å identifisere slike angrep så raskt som mulig.

Den mest vanlige måten å bedrive sikkerhetsmonitorering av et nettverk, er ved å bruke løsninger som detekterer, alarmerer og muligens forhindrer sikkerhetshendelser fra å inntreffe ved å overvåke nettverkstrafikken som flyter mellom maskinene i bedriftsnettverket, og ut på internett. Men når bedrifter stadig blir mer og mer digitale, og arbeidsstyrken blir mer vandt til å jobbe fra hvor som helst, enten det er fra hjemme, fra kaffesjappa eller fra stranden, så eroderes bedriftens nettverksperimeter sakte men sikkert bort.

Industriens løsning på dette problemet har vært å skifte fokus vekk fra nettverksbasert overvåkning og deteksjon, og skifte fokus mot endepunktene i nettverket. Sentralisering og analysering av loggdata fra flere endepunkt har blitt mer og mer vanlig i større bedrfiter. Selv om ny teknologi har gjort det enklere å samle og lagre store mengder med eventer, så er det fremdeles et problem hvordan man skal analysere og alarmere på de eventene i sanntid. Det finnes forskjellige løsninger for å korrelere event logger, men vi mener at den type spesialisert programvare kan bli ytterligere forbedret for å øke ytelsen ved sanntidskorrelering av event logger. I denne oppgaven presenterer vi en forbedret metode for å korrelere Windows event logger i nær sanntid.